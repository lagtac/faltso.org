---
title: Δημιουργικότητα και εργασία
layout: post
---

Τις τελευταίες ημέρες έχουμε αρχίσει να υποψιαζόμαστε πόσο δύσκολη θα είναι η φετινή χρονιά. Θα έπρεπε αρχικά να πω ότι αυτή τη στιγμή που γράφω αυτές τις γραμμές βρίσκομαι σε μια ψυχολογική κατάσταση "λίγο πριν σκάσει το κύμα". Ό,τι και να κάνω θα μπορούσε να θεωρηθεί δευτερεύον ως προς κάτι άλλο που πρέπει να γίνει. Πάντα υπάρχει κάτι που πρέπει να γίνει. να γίνει τώρα, χθες, το αργότερο αύριο το πρωί. Λοιπόν αυτή η κατάσταση πραγμάτων δεν με βρίσκει σύμφωνο. Όπως είπε ο Γούντι Άλλεν απαντώντας σε μια ερώτηση σχετικά με το αναπόδραστο του θανάτου: "Διαφωνώ κάθετα".

![](/assets/img/longla5.jpg)

Κάτι άλλο που με έχει ταράξει και το οποίο επηρεάζει την κρίση μου είναι η κατάσταση της γάτας μας. Η Γκρίσπι είχε ένα σοβαρό ατύχημα το οποίο την άφησε παράλυτη από τη μέση και κάτω. Σήμερα την πήραμε στο σπίτι μας ύστερα από περίπου 20 ημέρες τις οποίες πέρασε υπό την φροντίδα της κτηνιάτρου μας. Τα πράγματα δεν είναι και πολύ ρόδινα. Ελπίζουμε ότι θα αποκατασταθεί σε κάποιο βαθμό η κινητικότητά της, όμως να τη βλέπω να σκουπίζει το πάτωμα με τα ποδαράκια της είναι πολύ θλιβερό.

Τρίτον, είναι το ζήτημα των χρημάτων. Αυτό κάνει όλα τα άλλα κάπως πιο ανυπόφορα. Enough said...

![](/assets/img/longla3.jpg)

Ποια όμως είναι όλα τα άλλα; Καταρχήν, ο εξοπλισμός που χρειαζόμαστε για τις πρόβες της Ροκ μπάντας. Για την ακρίβεια είναι πάνω από μία, αλλά δεν μου κάθεται γραμματικά η γενική πληθυντικού. Κατά δεύτερον, όλα τα υπόλοιπα. Ποια είναι αυτά; Καταρχήν, τα φάρμακα της Γκρίσπι. Κατά δεύτερον, όλα τα άλλα. Και κάπως έτσι πάει η διαδικασία μέχρι να φτάσουμε σε μια κενή λίστα, την οποία συμβολίζουμε με <code>[]</code>.

